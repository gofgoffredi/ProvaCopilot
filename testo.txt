SENTENZA

Tribunale Sez. spec. Impresa - Roma, 20/04/2020,

Intestazione
Tribunale di Roma
AREA COMMENTO SENTENZA

Viene richiesto al candidato di commentare la sentenza sottosposta. Si dovrà, pertanto: - redigere una o più massime; - riportare, sinteticamente, 
i fatti in causa; - analizzare gli istituti affrontati nella decisione (limitarsi esclusivamente alla responsabilità dei soci di s.r.l.).






Sezione specializzata in materia di impresa
Sedicesima Sezione civile
letti gli atti e le deduzioni delle parti,
a scioglimento della riserva assunta all'udienza del
24 febbraio 2020; il
Giudice, dott. Guido Romano,
premesso che:
• con atto di citazione ritualmente notificato, il
Fallimento “Costruzioni
MA.GI.F. s.r.l. in liquidazione” (n. 737/2018) conveniva
in giudizio i sig.ri
A.C., T. C. ed E. C., nonché la C. Costruzioni Immobiliare
s.r.l. per ottenere:
(omissis)

osserva quanto segue

1. Sulla delimitazione del thema decidendum della domanda cautelare.
Il Fallimento “Costruzioni MA.GI.F. s.r.l. in liquidazione” (n. 737/2018), in persona
del curatore, ha instaurato il giudizio di merito nei confronti dei sig.ri A., T. ed E. C.,
al fine di ottenere l'accertamento della responsabilità di questi ultimi per avere
concorso, rispettivamente nella qualità di amministratore unico e legale
rappresentante della Costruzioni MA.GI.F. s.r.l., e di soci della medesima società,
al compimento di atti contra legem, intenzionalmente diretti a depauperarne il
patrimonio immobiliare, con conseguente condanna al risarcimento del danno
cagionato al patrimonio sociale e, quindi, al ceto creditorio.
In tesi, il dissesto era stato determinato dal compimento dell'operazione di
scissione societaria con cui la Costruzioni MA.GI.F. s.r.l., nel 2015, si spogliava
della quasi totalità del patrimonio immobiliare, trasferendola – senza rapporto di
cambio - alla C. Costruzioni Immobiliare s.r.l., che presentava la medesima
compagine sociale della conferente. Per tale ragione il Fallimento attore citava in
giudizio anche la società beneficiaria ed il suo amministratore, sig. T. C., al fine di
sentirli condannare, in solido, al risarcimento del danno cagionato all'integrità del
patrimonio della società scissa.
La curatela attrice agiva altresì, in via principale, per sentir dichiarare inefficace ex
artt. 66 l.f. e 2901 c.c. l'atto di compravendita immobiliare, del 7.3.2016, con cui la
Costruzioni MA.GI.F. s.r.l., già posta in liquidazione, trasferiva alla C. Costruzioni
Immobiliare s.r.l. il patrimonio residuo; chiedeva infine, in via subordinata, la
revocatoria ex artt. 66 l.f. e 2901 c.c. degli effetti dell'atto di scissione societaria del
13.5.2015.
Successivamente, il Fallimento della “Costruzioni MA.GI.F. s.r.l. in liq.” chiedeva al
Tribunale, nell'ambito di tale giudizio di merito, di autorizzare il sequestro
conservativo (art. 671 c.p.c.) di tutti i beni appartenenti ai resistenti sino alla
concorrenza del credito risarcitorio azionato, pari ad euro 2.700.000,00, oltre
interessi legali, rivalutazione monetaria e spese; in relazione alla domanda
subordinata, chiedeva inoltre di autorizzare il sequestro conservativo di tutti i beni
immobili trasferiti in proprietà alla C. Costruzioni Immobiliare s.r.l. con l'operazione
di scissione del 13.5.2015 (art. 2905, secondo comma, c.c.).
Così ricostruita, in estrema sintesi, la vicenda processuale, e circoscritto il thema
decidendum – in questa sede – alla sola domanda cautelare, si esaminano ora i
presupposti della tutela invocata ex art. 671 c.p.c.
2. Sul fumus boni iuris dell'invocata tutela cautelare.
La domanda di sequestro conservativo proposta in corso di causa dalla curatela
del Fallimento “Costruzioni MA.GI.F. s.r.l. in liq.” è fondata e deve, pertanto, essere
accolta per i motivi che seguono.
Preliminarmente, va rammentato che, ai sensi dell'art. 2905 c.c., il sequestro
conservativo può essere chiesto dal creditore che abbia fondato timore di perdere
la garanzia patrimoniale del proprio credito, su tutti i beni e i crediti di cui il debitore
risulti titolare.
Dunque, a livello sostanziale, il “sequestro conservativo” rappresenta un mezzo di
conservazione della garanzia patrimoniale, costituita, ai sensi dell'art. 2740 c.c., da
tutti i beni presenti e futuri del debitore; a livello processuale, è invece un tipico
rimedio cautelare, cui si applicano le disposizioni di cui agli artt. 669 bis e ss. c.p.c.
(art. 669 quaterdecies c.p.c.), comportante l'apposizione di un vincolo (materiale e
giuridico) sul bene sequestrato, implicante la sottrazione della disponibilità di
quest'ultimo in capo al debitore proprietario, per tutta la durata e fino alla
definizione del giudizio di merito.
In concreto, il sequestro importa l'inefficacia, nei confronti del creditore
sequestrante, degli atti dispositivi del bene sequestrato, medio tempore posti in
essere dal debitore, che recano o, più semplicemente, possono recare pregiudizio
(c.d. periculum damni) alle ragioni del creditore medesimo. Si tratta, pertanto, di
uno strumento di garanzia efficace nei casi in cui vi sia il rischio di occultamento,
materiale o giuridico, di dispersione dei propri beni da parte del debitore, che
precluderebbe al creditore il successivo soddisfacimento, eventualmente in via
coattiva, della propria pretesa.
Per la concessione del provvedimento di sequestro conservativo sono richiesti,
naturalmente, sia il fumus boni iuris sia il periculum in mora (Cass. civ., sez. III,
26/06/1998, n. 6336; Cass. civ., sez. lav. 3/02/1996, n. 927).
In particolare, il fumus è dato dall'esistenza di un diritto di credito, che può, peraltro,
pacificamente, anche essere illiquido o inesigibile e può trattarsi, altresì, di credito
“litigioso”, cioè di un credito ancora sub iudice. Il periculum in mora, invece, è
rappresentato dal fondato timore di perdita, dispersione o diminuzione della
garanzia del proprio credito; dal momento che il patrimonio del debitore è destinato
a costituire garanzia dei creditori, è evidente l'interesse di questi ultimi alla
conservazione dell'integrità del patrimonio del debitore, sul quale, laddove,
insoddisfatti, potranno poi valersi in sede di esecuzione coattiva.
Ciò posto sul piano generale, si tratta di verificare se detti requisiti sussistano o
meno nel caso di specie.
Iniziando l'analisi dall'esame del primo dei due presupposti, deve valutarsi, in
questa sede, la probabile fondatezza dell'azione di responsabilità proposta dal
Fallimento attore nei confronti dell'amministratore e dei soci della Costruzioni
MA.GI.F. s.r.l., nonché nei confronti della C. Costruzioni Immobiliare s.r.l. e del suo
amministratore, sig. T. C..
A tal proposito, giova innanzi tutto ribadire che, secondo le prospettazioni di parte
ricorrente, sussiste la responsabilità del sig. A.C., amministratore unico e legale
rappresentante della Costruzioni MA.GI.F. s.r.l., nonché socio di maggioranza della
stessa, e la concorrente responsabilità dei sig.ri T. ed E. C., soci della Costruzioni
MA.GI.F. s.r.l., per il danno arrecato al patrimonio della società, ormai fallita, in
ragione di una pluralità di condotte contra legem, intenzionalmente dirette a
depauperare il patrimonio della predetta società al fine di sottrarre, ai creditori
sociali, la garanzia patrimoniale, all'epoca costituita da un cospicuo patrimonio
immobiliare.
Nel dettaglio, secondo il Fallimento ricorrente gli odierni resistenti, nel 2015,
avrebbero, nei rispettivi ruoli, progettato ed autorizzato il compimento di
un'operazione di scissione societaria finalizzata esclusivamente a trasferire il
patrimonio immobiliare della Costruzioni MA.GI.F. s.r.l. alla beneficiaria, C.
Costruzioni Immobiliare s.r.l. (avente la medesima compagine sociale);
l'alienazione dell'attivo patrimoniale sarebbe stata accompagnata dal trasferimento
soltanto di una minima parte delle passività della scissa (pari ad euro 1.144.510,00
su un totale di quasi cinque milioni di euro, al 31 dicembre 2014), senza che il
depauperamento patrimoniale (pari ad euro 2.678.298,00) fosse in qualche modo
controbilanciato. Inoltre, l'operazione non determinava l'assegnazione ai soci della
scissa di quote della beneficiaria (per espressa rinuncia dei soci medesimi).
Peraltro, la società beneficiaria avrebbe, a sua volta, rivenduto a terzi – con
successivi atti dispositivi, a breve distanza temporale gli uni dagli altri - gli immobili
trasferitile dalla società conferente, così neutralizzando l'effetto della responsabilità
solidale ex art. 2506 quater, terzo comma, c.c., con il massimo nocumento dei
creditori della Costruzioni MA.GI.F. s.r.l.
In tale contesto, la curatela attrice ha dedotto la responsabilità dei convenuti a vario
titolo, in ragione della carica rivestita al tempo della scissione e del ruolo in
concreto svolto nell'ambito dell'operazione societaria. In primo luogo, il Fallimento
ha imputato al sig. A.C.: a) in qualità di amministratore della Costruzioni MA.GI.F.
s.r.l. sin dal 2007, di avere predisposto il progetto di scissione parziale
(20.02.2015) ed averlo eseguito con il trasferimento dei beni immobili (per atto
pubblico del 13.5.2015) (art. 2476, primo e sesto comma, c.c.); b) in qualità di socio
al 50% della Costruzioni MA.GI.F. s.r.l., di avere intenzionalmente autorizzato detta
scissione nell'assemblea straordinaria del 5.3.2015 (art. 2476, ottavo comma, c.c.);
c) in qualità di socio al 50% della beneficiaria C. Costruzioni Immobiliare s.r.l. e al
contempo socio al 50% della società scissa, di avere deliberato la scissione in
parola pur avendo un interesse in conflitto con quello della società Costruzioni
MA.GI.F. (art. 2634, primo comma, c.c.).
In secondo luogo, il Fallimento ha imputato ai sig.ri T. ed E. C., soci al 25% della
Costruzioni MA.GI.F. s.r.l., di avere agito intenzionalmente a danno della società
scissa e dei suoi creditori con l'approvazione in sede assembleare del progetto di
scissione parziale.
Infine, sempre secondo la prospettazione della parte ricorrente, la C. Costruzioni
Immobiliare s.r.l. e il suo amministratore unico, T. C., al contempo socio al 25%
della stessa società e al 25% della Costruzioni MA.GI.F. s.r.l. avrebbero concorso,
insieme ai soci e all'amministratore della società conferente, alla produzione del
danno derivante dall'operazione di scissione per cui è causa (avendo approvato il
progetto di scissione e successivamente avendo alienato a terzi gli immobili
trasferiti alla C. Costruzioni Immobiliare s.r.l.).
Da tali condotte sarebbe derivato, in capo alla società scissa e al ceto creditorio, un
grave pregiudizio di natura patrimoniale.
Tali i profili di responsabilità dedotti in giudizio, si deve ora esaminare – in sede
cautelare - la probabile fondatezza dell'azione di responsabilità proposta dal
Fallimento attore nei confronti del sig. A.C., al contempo amministratore unico e
legale rappresentante della Costruzioni MA.GI.F. s.r.l.
2.1. La responsabilità degli amministratori di s.r.l. per inosservanza degli
obblighi relativi alla conservazione dell'integrità del patrimonio sociale. Cenni
in diritto.
L'art. 2476 c.c. pone una disciplina sintetica della responsabilità degli
amministratori verso la società (a responsabilità limitata), i soci ed i terzi.
Per ciò che in questa sede maggiormente interessa, gli amministratori sono
solidalmente responsabili verso la società dei danni derivanti dall'inosservanza dei
doveri ad essi imposti dalla legge e dall'atto costitutivo per l'amministrazione della
società (art. 2476, primo comma, c.c.); la norma, nonostante non richiami più l'art.
2392 c.c., presenta profili comuni con la responsabilità degli amministratori verso la
s.p.a.
Inoltre, gli amministratori sono responsabili per i danni cagionati ai creditori sociali
per non aver osservato gli obblighi inerenti alla conservazione del patrimonio
sociale (art. 2476, sesto comma, c.c., come riformulato dal d.lgs. 14/2019). Quanto
a tale profilo, in passato – nel silenzio del legislatore – la giurisprudenza di
legittimità riteneva applicabile la disciplina dettata dagli artt. 2394 e 2394 bis c.c.
con riferimento alle società per azioni, in forza dell'art. 12 disp. prel. c.c. In
particolare, il ricorso all'analogia poggiava sulla considerazione che la disciplina
della responsabilità degli amministratori verso i creditori sociali nella società per
azioni trovava la stessa ratio nella società a responsabilità limitata: in caso
contrario, quest'ultima avrebbe costituito l'unico tipo societario che prevedeva la
responsabilità limitata senza alcun contrappeso in termini di responsabilità verso i
creditori sociali.
Come noto, l'art. 378 del d.lgs. 14/2019 ha inserito nell'art. 2476 c.c. un nuovo
sesto comma (in vigore dal 16 marzo 2019), così estendendo alle s.r.l. l'azione di
responsabilità dei creditori nei confronti degli amministratori in caso di violazione
degli obblighi inerenti alla conservazione del patrimonio sociale, quando tale
patrimonio risulti insufficiente al soddisfacimento dei loro crediti.
Dal momento che l'intervento additivo del legislatore si pone in linea di continuità
con i principi elaborati della giurisprudenza di legittimità, ed in assenza di pronunce
successive all'entrata in vigore della recente riforma, la (quasi completa) simmetria
tra la disciplina della responsabilità dell'organo gestorio della s.r.l. e la disciplina
prevista per le società azionarie consente di richiamare i consolidati approdi
interpretativi elaborati dalla Suprema Corte, prima del 2019, nel quadro normativo
proprio delle s.p.a.
Con riguardo alla legittimazione attiva del curatore, non vi è dubbio che, anche in
caso di fallimento della s.r.l., l'organo concorsuale sia legittimato all'introduzione
dell'azione di responsabilità ai sensi dell'art. 146, secondo comma lett. a), l.f., il
quale fa generico riferimento all'esercizio di qualsiasi azione di responsabilità
contro amministratori, componenti degli organi di controllo, direttori generali e
liquidatori di società, così confermando l'interpretazione per cui, anche nel testo
precedente al d.lgs. 6/2003, si riconosceva la legittimazione del curatore
all'esercizio delle azioni comunque esercitabili dai soci o dai creditori nei confronti
degli amministratori, indipendentemente dallo specifico riferimento agli artt. 2393 e
2394 c.c. (Cass. civ., Sez. Un., 23/01/2017, n. 1641; Cass. civ., sez. I, 26/08/2016,
n. 17359; Cass. civ., sez. I, 21/07/2010, n. 17121).
In applicazione di tali principi, appare quindi sussistente la legittimazione attiva in
capo alla curatela del Fallimento “Costruzioni MA.GI.F. s.r.l. in liq.” che ha agito al
fine di far accertare, innanzitutto, la responsabilità dell'amministratore della società
conferente, coinvolto nella complessiva operazione di spoliazione patrimoniale de
qua agitur.
Inoltre, è costante nella giurisprudenza di legittimità l'affermazione secondo cui per
effetto del fallimento di una società di capitali, le (diverse) fattispecie di
responsabilità degli amministratori di cui agli artt. 2392 e 2394 c.c. confluiscono in
un'unica azione, dal carattere unitario ed inscindibile (cfr., sul punto, Cass. civ.,
sez. I, 20/09/2012, n. 15955; Cass. civ., sez. I, 29/10/2008, n. 25977), all'esercizio
della quale è legittimato, in via esclusiva, il curatore del fallimento, ai sensi dell'art.
146 l.f., che può, conseguentemente, formulare istanze risarcitorie verso gli
amministratori, i liquidatori ed i sindaci tanto con riferimento ai presupposti della
responsabilità (contrattuale) di questi verso la società (artt. 2392,2407 c.c.), quanto
a quelli della responsabilità (extracontrattuale) verso i creditori sociali (art.
2394,2407 c.c., cfr., altresì, per tutte Cass. 22/10/1998, n. 10488). È di evidenza
come gli esposti principi ben possano trovare applicazione oltre i confini della
s.p.a., e quindi anche laddove la curatela – come nella specie - agisca per ottenere
l'accertamento della responsabilità ai sensi dell'art. 2476, primo e sesto comma,
c.c.
Ciò posto, venendo all'esame del contenuto giuridico dell'azione sociale di
responsabilità, nonostante l'art. 2476, primo comma, c.c. non riproduca la formula
contenuta nell'art. 2392 c.c., si può ritenere comunque che la norma presupponga
una diligenza di carattere professionale, determinata dalla natura dell'incarico e
dalle loro specifiche competenze degli amministratori chiamati a guidare la società.
In particolare, si ritiene dovuta la diligenza professionale di cui all'art. 1176,
secondo comma, c.c. di cui il riferimento alla natura dell'incarico (ex art. 2392 c.c.)
rappresenta evidente specificazione (così, in giurisprudenza, Trib. Roma,
19/10/2015; Trib. Milano, 28/02/2011).
Si tratta, a ben vedere, di un'azione che mira ad accertare la sussistenza di una
responsabilità contrattuale, che trova la sua fonte nell'inadempimento dei doveri
imposti agli amministratori dalla legge o dall'atto costitutivo, ovvero
nell'inadempimento dell'obbligo generale di vigilanza o dell'altrettanto generale
obbligo di intervento preventivo e successivo. Ne consegue, in punto di onus
probandi, che incombe sull'attore l'onere di dimostrare la sussistenza delle
violazioni agli obblighi (trattandosi di obbligazioni di mezzi e non di risultato), il
nesso di causalità tra queste ed il danno verificatosi, mentre incombe sugli
amministratori l'onere di dimostrare la non imputabilità a sé del fatto dannoso,
fornendo la prova positiva dell'osservanza dei doveri e dell'adempimento degli
obblighi loro imposti (Cass. civ., sez. I, 24/03/1999, n. 2772; Cass. civ., sez. I,
22/10/1998, n. 10488).
Di contro, l'azione di cui all'art. 2476, sesto comma, c.c. – in relazione alla quale si
può richiamare l'interpretazione data, dalla giurisprudenza di legittimità, all'art. 2394
c.c. - costituisce conseguenza dell'inosservanza degli obblighi inerenti alla
conservazione dell'integrità del patrimonio sociale, la cui natura extracontrattuale
presuppone l'assenza di un preesistente vincolo obbligatorio tra le parti ed un
comportamento dell'amministratore funzionale ad una diminuzione del patrimonio
sociale di entità tale da rendere lo stesso inidoneo per difetto ad assolvere la sua
funzione di garanzia generica (art. 2740 c.c.), con conseguente diritto del creditore
sociale di ottenere, a titolo di risarcimento, l'equivalente della prestazione che la
società non è più in grado di compiere (cfr., Cass. civ., sez. I, 22/10/1998, n.
10488; Cass. civ., 28/11/1984, n. 6187; Cass. civ., 10/06/ 1981, n. 3755).
La qualificazione della responsabilità in parola come aquiliana, lungi dall'essere
questione meramente definitoria, ha profonde ricadute applicative in punto di onus
probandi (spetta invero al curatore provare la condotta illecita dell'amministratore,
l'eventus damni, il nesso eziologico e l'elemento soggettivo) e di durata del termine
di prescrizione.
2.2. I singoli addebiti mossi dalla curatela del Fallimento “Costruzioni
MA.GI.F. s.r.l. in liquidazione”.
Richiamato il quadro degli addebiti formulati dal Fallimento “Costruzioni MA.GI.F.
s.r.l. in liq.” e da quest'ultimo posti a sostegno anche della richiesta di sequestro
conservativo, occorre osservare che gli stessi si presentano, allo stato,
verosimilmente fondati, sicché la misura cautelare può – già sotto tale profilo –
essere concessa.
In particolare, è fondato l'addebito di responsabilità mosso, dalla curatela
ricorrente, ai sensi dell'art. 2476, sesto comma, c.c.
Invero, emerge ex actiis che il sig. A.C., in qualità di amministratore unico e legale
rappresentante della Costruzioni MA.GI.F. s.r.l., in data 20 febbraio 2015 elaborava
un progetto di scissione parziale con cui, in seguito all'approvazione dell'assemblea
straordinaria dei soci (di cui anche egli faceva parte, come socio di maggioranza
detentore del 50% del capitale), la società avrebbe trasferito (come di fatto è
accaduto) la quasi totalità del patrimonio immobiliare della scissa in favore della
beneficiaria, C. Costruzioni Immobiliare s.r.l., che condivideva, con la prima, la
medesima compagine sociale. Nel dettaglio, dalla consultazione del progetto si
ricava che, con l'operazione in parola, la società scissa, a fronte di un “attivo
immobiliare da vendere” pari ad euro 4.302.808,54 (al 31.12.2014), trasferiva in
favore della beneficiaria beni immobili dell'ingente valore di euro 3.822.808,54, con
evidente depauperamento del proprio patrimonio a danno sia della società, sia dei
creditori sociali, i quali si vedevano privati della garanzia patrimoniale costituita da
beni prontamente liquidabili in caso di crisi ovvero di insolvenza (come quella che,
di fatto, si è poi verificata).
L'alienazione della quasi totalità del patrimonio immobiliare non era però
accompagnata dall'accollo, da parte della beneficiaria, della gran parte dei debiti (in
misura corrispondente all'attivo), posto che la scissa si limitava a cedere passività
per euro 1.144.510,53 (“finanziamenti di terzi”), a fronte di una passivo che
ammontava, nel complesso, ad euro 4.879.944,88; non solo, ma a tale
depauperamento (pari ad euro 2.678.298,00) non corrispondeva alcun incremento
del patrimonio della conferente, poiché l'amministratore predisponeva l'operazione
ai sensi dell'art. 2506, secondo comma, c.c., vale a dire senza distribuzione delle
quote della società beneficiaria (la quale manteneva inalterato il capitale sociale
pari ad pari ad euro 10.000,00), e senza che la perdita patrimoniale fosse in
qualche modo controbilanciata (anzi, il progetto prevedeva la espressa rinuncia, da
parte dei soci, alla relazione sulla congruità del “rapporto di cambio” ex art. 2501
sexies c.c.). Appare del tutto evidente come la scelta, formalmente motivata dalla
mera coincidenza tra la compagine sociale della conferente e della beneficiaria,
disveli il preciso intento, dell'organo gestorio della Costruzioni MA.GI.F. s.r.l. in
primis, di cagionare una doppia perdita alla società scissa: a) perdita patrimoniale,
pari al patrimonio immobiliare sottratto alla Costruzioni MA.GI.F. s.r.l.; b) perdita di
capitale, poiché la scissa ha dovuto assorbire la minusvalenza generata dalla
scissione per euro 2.678.298,00 con il controvalore di preesistenti riserve ordinarie.
Ed è altrettanto evidente che l'assegnazione alla beneficiaria della parte
preponderante dell'attivo della conferente – lungi dall'essere stata attuata al fine di
riorganizzare l'assetto aziendale in vista del salvataggio dell'iniziativa
imprenditoriale - abbia piuttosto posto quest'ultima nell'impossibilità di continuare
ad operare e far fronte regolarmente alle obbligazioni assunte, come confermato
dalla circostanza che la predetta società, il 20.1.2016, quindi a breve distanza di
tempo dall'atto di scissione, veniva messa in liquidazione e poi cancellata dal
Registro delle Imprese (il 28.3.2018), ed il 24.10.2018 veniva infine dichiarata
fallita.
Per le ragioni sin qui esposte la condotta del sig. A.C. che ha dato luogo ad
un'azione di spoliazione complessiva del patrimonio sociale della Costruzioni
MA.GI.F. s.r.l. – appare eziologicamente collegata alla lesione, diretta, del
patrimonio della società amministrata nonché al pregiudizio, riflesso, al patrimonio
dei creditori.
Risulta pertanto integrato il presupposto oggettivo della responsabilità in parola.
Sul versante soggettivo, è appena il caso di osservare che l'amministratore,
essendo allo stesso tempo anche socio della beneficiaria, ed avendo quindi
deliberato l'approvazione della scissione in occasione dell'assemblea straordinaria
della beneficiaria, non poteva non conoscere gli effetti pregiudizievoli che
l'operazione avrebbe prodotto nel patrimonio della scissa.
In sostanza, ad un primo e sommario esame, la condotta contestata risulta
sussumibile nell'ipotesi di responsabilità di cui all'art. 2476, sesto comma, c.c.;
l'accertamento della sussistenza del fumus in ordine a tale, primo, profilo di
responsabilità consente di ritenere assorbito l'esame degli ulteriori addebiti,
formulati ex artt. 2476, primo comma, e 2634, primo comma, c.c.
2.3. La responsabilità dei soci per avere “intenzionalmente” concorso al
compimento di atti dannosi per i creditori sociali. Cenni in diritto.
La curatela ricorrente ha, poi, addebitato ai soci A., T. ed E. C. la responsabilità ai
sensi dell'art. 2476, ottavo comma, c.c.: detta norma estende la responsabilità
solidale, unitamente agli amministratori, anche ai soci che si siano intromessi nella
gestione della società, intenzionalmente decidendo o autorizzando il compimento
di atti dannosi per la società, per i soci e per i terzi.
È pacifico che la disciplina, introdotta ex novo dalla riforma del diritto societario
(d.lgs. n. 6/2003), tende a fare da contrappeso ai più ampi poteri gestori
riconosciuti ai soci di società a responsabilità limitata.
Sul versante oggettivo, presupposti per l'applicazione della suddetta normativa
sono: a) l'alterità soggettiva del socio rispetto agli amministratori (se tutti i soci
fossero amministratori, si applicherebbero direttamente il primo e terzo comma); b)
il compimento, da parte dell'amministratore della società, di un atto “dannoso”,
tenuto conto che la condotta agevolativa dei soci si pone in “rapporto di
accessorietà” rispetto a quella tenuta dall'amministratore; c) che il soggetto che
decide od autorizza (intenzionalmente) il compimento dell'atto dannoso sia un
socio.
(intenzionalmente) il compimento dell'atto dannoso sia un socio.
Nel tipizzare tale nuova ipotesi di responsabilità dei soci, il legislatore della riforma
ha sostanzialmente operato una netta distinzione tra l'azione sociale (disciplinata
dai primi commi) e l'azione risarcitoria personale dei soci e dei terzi (disciplinata
dall'attuale ottavo comma) ed ha ampliato il numero dei soggetti potenzialmente
responsabili; infatti, oltre che sugli amministratori, la responsabilità grava, qualora
costoro abbiano un qualche potere decisionale in ordine al compimento di un
determinato atto di gestione della società, anche su tutti quei soci che
“intenzionalmente” abbiano deciso o autorizzato detto atto, a prescindere dal fatto
che ciò sia avvenuto in forza di un potere loro attribuito per legge o per statuto
ovvero semplicemente di fatto ed anche solo in via occasionale.
Una delle questioni più dibattute riguarda l'interpretazione di detta previsione
normativa e l'ambito di operatività della stessa; in particolare ci si era domandati se
rilevassero, in base ad una interpretazione restrittiva e formalistica, solo gli atti che
venivano autorizzati o decisi dal socio nell'ambito dei poteri attribuitigli dalla legge o
dall'atto costitutivo o se viceversa potesse acquistare rilievo, secondo
un'interpretazione estensiva, anche l'impulso all'attività gestoria che il socio avesse
comunque dato a livello decisionale sia pure al di fuori di formali procedimenti di
decisione e/o di autorizzazione.
Ritiene il Giudicante di ribadire l'adesione all'interpretazione più estensiva,
coerentemente con la ratio sottesa all'innovazione legislativa, finalizzata invero ad
evitare l'elusione delle responsabilità in capo ai soggetti, che di fatto gestiscano la
società o comunque ne influenzino la gestione: non viene in tale contesto posto in
crisi il generale principio della non responsabilità del socio per le obbligazioni
sociali, in quanto tale responsabilità serve a garantire la necessaria correlazione tra
l'attribuzione di un potere e la responsabilità di chi ne sia investito facendo sì che il
socio risponda, in solido con gli amministratori, del modo in cui ha esercitato il
potere di amministrazione attribuitogli.
Ribadito che la responsabilità del socio ex art. 2476, ottavo comma, c.c. non è
sussumibile in quella dell'amministratore di fatto (essendo l'amministratore di fatto,
che non necessariamente è anche socio della società, colui che chi si è ingerito
sistematicamente e non occasionalmente nella gestione sociale), ai fini della
applicazione della disciplina in argomento appare allora necessario prendere in
considerazione tutte quelle manifestazioni di volontà espresse dai soci anche in
forme non istituzionali e meramente ufficiose, ma tali in ogni caso da evidenziare
l'ingerenza o anche l'influenza effettiva spiegata da costoro sugli amministratori.
Nessun dubbio, poi, sussiste in ordine alla circostanza che la condotta del socio
possa anche esplicarsi nel voto espresso nell'assemblea ovvero nel consenso
manifestato alle decisioni assunte mediante consultazione scritta (art. 2479, terzo
comma c.c.).
Sul versante soggettivo, la legge richiede poi che i soci abbiano “intenzionalmente
deciso o autorizzato il compimento di atti dannosi per la società, i soci o i terzi”,
così valorizzando l'elemento psicologico che deve necessariamente connotare la
condotta dei soci stessi.
L'avverbio “intenzionalmente” potrebbe essere interpretato o riferendo
l'intenzionalità all'atto decisorio e/o autorizzativo ovvero riferendo l'intenzionalità
all'atto compiuto ovvero ancora all'evento dannoso stesso ed alle conseguenze
contra ius che ne derivano.
Secondo la prima tesi l'intenzionalità verrebbe ad essere interpretata come mera
consapevolezza e volontà della decisione o dell'autorizzazione e quindi del
processo decisionale o autorizzativo, indipendentemente dalla coscienza e volontà
anche dell'evento dannoso, ma in questo caso la norma sarebbe pleonastica e di
fatto inutile.
Analogamente ritiene il Giudicante di non poter aderire alla terza tesi, che
richiederebbe l'intenzionalità dell'eventus damni e limiterebbe l'applicazione della
norma al solo caso in cui il socio avesse agito con dolo specifico, ossia con la
specifica coscienza e volontà di arrecare danno alla società, agli altri soci o a terzi:
si tratta di una interpretazione eccessivamente rigorosa ed anche gravosa in
termini di prova da porre a carico dei pretesi danneggiati.
Preferibile appare allora la tesi intermedia, che trova riscontro nel dato testuale,
ove infatti emerge il riferimento dell'intenzionalità del decidere non al danno, ma
all'atto compiuto, ossia alla condotta dannosa posta in essere dall'amministratore in
concorso con il socio. In altre parole, nel disegno del legislatore, l'intenzionalità è
costituita dalla piena coscienza di compiere quell'atto decisionale o autorizzatorio
potenzialmente dannoso e, in definitiva, dalla riferibilità psicologica dell'atto al
socio.
Dunque deve trattarsi di atti o comportamenti, posti in essere dai soci nella fase
decisionale anche fuori dalle incombenze formalmente previste per legge o per
statuto e tali da supportare intenzionalmente l'azione illegittima e dannosa poi
posta in essere dagli amministratori; inoltre, è sufficiente che vi sia la
consapevolezza, frutto di conoscenza o di esigibile conoscibilità, da parte del socio
dell'antigiuridicità dell'atto e che, nonostante ciò, costui partecipi alla fase
decisionale finalizzata al successivo compimento di quell'atto da parte
dell'amministratore.
A tal riguardo l'antigiuridicità dell'atto viene a configurarsi non solo quando l'atto
deciso è contrario alla legge o all'atto costitutivo della società, ma anche quando
l'atto, pur se di per sé lecito, è esercitato in modo abusivo, cioè con una finalità non
riconducibile allo scopo pratico posto a fondamento del contratto sociale.
In altre parole, oltre che al rispetto della legge e del principio generale del neminem
laedere, i soci sono pur sempre tenuti ad osservare i doveri di correttezza e buona
fede nei confronti della società, degli altri soci e dei terzi, dovendo quindi costoro
comunque evitare di compiere o di concorrere a compiere un atto che, se pur
astrattamente lecito, possa di fatto risultare dannoso per gli altri soci, p.es. di
minoranza, e nel contempo essere privo di un vantaggio apprezzabile per la
società: spunti in tal senso si possono ricavare dalla giurisprudenza di legittimità
(cfr. Cass. civ., sez. I, 12/12 2005, n. 27387; Cass. civ., sez. I, 11/06/2003, n. 9353)
che, seppur elaborata in materia di impugnazione di delibere di società per azioni,
evidenzia un principio di fondo di generale applicazione in ordine alla buona fede in
senso oggettivo (art. 1375 c.c.), alla cui osservanza deve essere improntata
l'esecuzione del contratto di società.
Se è previsto ex art. 1375 c.c. che il contratto deve essere eseguito in buona fede,
è allora evidente che tutte le determinazioni e decisioni dei soci, assunte
formalmente o informalmente durante lo svolgimento del rapporto associativo,
debbono essere considerate come veri e propri atti di esecuzione e devono
conseguentemente essere valutate nell'ottica della tendenziale migliore attuazione
del contratto sociale.
Dunque, è da considerare antigiuridico anche un atto che in concreto si presenti
espressione dell'inosservanza dell'obbligo di fedeltà allo scopo sociale e/o del
dovere di correttezza e buona fede nell'esecuzione del contratto sociale.
Così ricostruito il quadro normativo di riferimento, si esaminano ora gli addebiti in
concreto mossi dalla curatela ai singoli soci della Costruzioni MA.GI.F. s.r.l. al fine
di vagliarne la probabile fondatezza.
2.4. I singoli addebiti mossi dalla curatela del “Fallimento Costruzioni
MA.GI.F. s.r.l. in liquidazione”.
Ritiene il Tribunale che sussistano ragioni per reputare che i soci della società
fallita, E. e T. C., abbiano intenzionalmente autorizzato gli atti lesivi del patrimonio
della Costruzioni MA.GI.F. s.r.l., ed in particolare l'atto di scissione depauperativa
del patrimonio sociale, mentre non appare fondato l'addebito di responsabilità
mosso al sig. A.C. ex art. 2476, ottavo comma, c.c. posto che questi, in quanto
amministratore della società, è tenuto a rispondere direttamente ai sensi dell'art.
2476, sesto comma, c.c.
Attesa la sussistenza di tutti i requisiti di legge relativi alla responsabilità, solidale,
di cui all'art. 2476, ottavo comma, c.c., sussiste il fumus anche con riferimento
all'addebito innanzi esaminato.
2.5. La responsabilità della C. Costruzioni Immobiliare s.r.l. e del suo
amministratore, sig. T. C., ai sensi degli artt. 2043 e 2055 c.c.
Circoscritto quindi l'addebito alle posizioni dei due soci che non rivestivano anche
la carica di amministratore, nella specie appare indubbio che: a) i sig.ri T. ed E. C.,
al momento dell'approvazione della scissione societaria, erano soci (al 25%
ciascuno) della Costruzioni MA.GI.F. s.r.l.; b) in tale qualità, gli stessi,
nell'assemblea straordinaria del 5 marzo 2015, approvavano il progetto di scissione
elaborato dall'amministratore e la sua conseguente esecuzione; c) la condotta
agevolativa dei soci rientra tra quelle prese in considerazione dall'art. 2476, ottavo
comma, c.c., in quanto si tratta dell'approvazione di un atto (pregiudizievole)
espressa in sede assembleare ex art. 2479 bis c.c.; d) quanto all'incidenza causale
della condotta dei soci sulla realizzazione dell'atto di gestione pregiudizievole,
poiché la scissione societaria è, per sua stessa natura, fattispecie a formazione
progressiva (artt. 2506 bis ss c.c.), è agevole affermare che senza l'intervento,
autorizzativo, dei soci, l'operazione non sarebbe venuta ad esistenza e, quindi, non
avrebbe potuto arrecare alcun pregiudizio alle ragioni dei creditori azionate dalla
curatela attrice; e) i soci autorizzavano un atto “antigiuridico” in quanto, pur
essendo la scissione societaria uno strumento astrattamente lecito, in concreto lo
schema procedimentale veniva utilizzato in modo abusivo, per raggiungere non già
il fine della riorganizzazione delle strutture societarie attraverso una diversa
allocazione degli asset all'interno delle compagini coinvolte (causa propria, lecita,
dell'operazione), bensì quello illecito – di sottrarre il patrimonio immobiliare della
società conferente alla garanzia patrimoniale dei creditori, a tutto vantaggio della
società beneficiaria (la quale, a sua volta, si è prontamente spogliata del patrimonio
trasferitole); f) infine, i soci della Costruzioni MA.GI.F. s.r.l., in quanto al contempo
soci anche della società beneficiaria dell'attribuzione patrimoniale, non potevano
non essere consapevoli della potenziale dannosità dell'operazione societaria, e
nonostante ciò, prendevano parte alla fase decisionale finalizzata al successivo
compimento di quell'atto da parte dell'amministratore. In altri termini i soci,
consapevoli di prendere parte ad un'azione di spoliazione nel complesso
depauperativa del patrimonio della società conferente, autorizzavano il
compimento di un atto pregiudizievole per la società e per il relativo ceto creditorio.
Il fumus boni iuris viene in rilievo anche con riguardo alla fondatezza dell'addebito
di responsabilità che la curatela attrice ha mosso alla società beneficiaria della
scissione, e al suo amministratore T. C., per avere concorso, insieme con
l'amministratore ed i soci della conferente, alla produzione del danno cagionato alla
società scissa e al ceto creditorio di quest'ultima.
In proposito, la parte ricorrente rappresenta (pag. 15 e 16 del ricorso) che sia la C.
Costruzioni Immobiliare s.r.l., sia l'amministratore unico e legale rappresentante,
sig. T. C., avevano preso parte, deliberando in senso favorevole, all'operazione di
scissione depauperatoria. In tesi, tale condotta avrebbe agevolato il dissesto che,
in breve tempo, avrebbe portato alla liquidazione e poi al fallimento della MA.GI.F.
Costruzioni s.r.l.
Sul piano del diritto positivo, è noto che l'art. 2043 c.c. fa sorgere, in capo a colui
che abbia commesso un fatto illecito, doloso o colposo, l'obbligo del risarcimento
del danno, mentre il successivo art. 2055 c.c. – che guarda alla posizione di colui
che ha subito tale danno - introduce, per il caso di illeciti plurisoggettivi, tanto di
natura contrattuale quanto aquiliana, la responsabilità solidale dei danneggianti al
fine di agevolare e rafforzare la posizione del danneggiato, consentendogli di
rivolgersi, per l'intero, ad uno qualsiasi dei soggetti che hanno concorso a
cagionare il danno, senza sopportare il rischio dell'incapienza patrimoniale di uno o
alcuni di essi (per l'affermazione del principio generale, si vedano ex multis: Cass.
civ., sez. II, 29/01/2015, n. 1674; Cass. civ., sez. III, 25/09/2014, n. 20192).
Sul piano strutturale, l'art. 2043 c.c. è clausola generale, la quale prevede che il
danno sia risarcibile in presenza di un evento ingiusto: trattandosi di ipotesi di
responsabilità “atipiche”, non predeterminate dal legislatore, la giurisprudenza di
legittimità è costante nell'affermare che la condotta illecita fa sorgere responsabilità
risarcitoria soltanto qualora consista nella lesione di un interesse meritevole di
tutela da parte dell'ordinamento (Cass. civ., sez. III, 20/04/2007, n. 9512; Cass.
civ., sez. III, 17/05/2004, n. 9345).
Tale responsabilità presuppone la concorrenza dei seguenti presupposti: a) fatto
illecito; b) imputabilità del fatto al danneggiante; c) elemento soggettivo, dolo o
colpa del danneggiante; d)nesso causale tra fatto ed evento dannoso (danno
evento); e) danno conseguenza.
Ancora sul piano strutturale, l'art. 2055 c.c., applicabile anche nel caso di concorso
di responsabilità contrattuale ed extracontrattuale, postula che le azioni (od
omissioni) di ciascuno dei danneggianti abbiano concorso in modo efficiente a
produrre il danno (per il principio generale, ex multis: Cass. civ., sez. I, 12/12/2013,
n. 27875; Cass. civ., sez. III, 8/08/2007, n. 17397; Cass. civ., sez. III, 16/12/2005,
n. 27713).
Ciò posto, nella specie la responsabilità della società beneficiaria che ha agito, in
persona dell'amministratore e legale rappresentante T. C., contribuendo alla
produzione del danno arrecato, insieme con altri, alla Costruzioni MA.GI.F. s.r.l., è
astrattamente sussumibile nello schema di cui al combinato disposto dagli artt.
2043 e 2055 c.c.
Infatti, posto che tra i creditori della società scissa e l'amministratore della società
beneficiaria non è intercorso alcun rapporto di natura contrattuale, in assenza di
disciplina speciale è applicabile lo schema generale di cui all'art. 2043 c.c. (di cui,
d'altronde, le ipotesi di responsabilità ex art. 2476, sesto e ottavo comma, c.c.
costituiscono declinazioni nell'ambito del diritto societario); inoltre, detta
responsabilità viene addebitata alla C. Costruzioni Immobiliare s.r.l. per avere
offerto, con la propria condotta, un contributo eziologicamente collegato alla
produzione del danno, che si aggiunge alle condotte pregiudizievoli, autonome e
temporalmente distinte, degli organi sociali della conferente.
In concreto, le circostanze di fatto - che trovano riscontro nelle allegazioni
documentali della parte ricorrente – inducono a ritenere fondato l'addebito
formulato, considerato che: a) l'organo amministrativo della società beneficiaria,
sig. T. C. (il quale, si osserva, ha assunto la carica gestoria il 21 gennaio 2015,
vale a dire appena un mese prima dell'elaborazione del progetto di scissione)
redigeva il progetto di scissione de qua agitur; b) in punto di nesso eziologico, la
scissione, come anticipato, è fattispecie a formazione progressiva (art. 2506 bis
c.c.), sicché è agevole desumere che senza l'intervento dell'amministratore unico
della società beneficiaria l'operazione depauperativa non avrebbe potuto essere
portata a compimento; c) l'approvazione e deliberazione del progetto di scissione
determinava, per la beneficiaria, un incremento dell'attivo patrimoniale (passato da
un valore pari a zero ad un valore di euro 3.822.808,54) cui tuttavia non faceva
seguito la cessione di quote di capitale in favore della società conferente, sicché
emerge dal prospetto della situazione patrimoniale delle società coinvolte il danno
arrecato, alla Costruzioni MA.GI.F. s.r.l., dall'operazione complessivamente
considerata; d) sul versante soggettivo, dal momento che la società scissa
presentava identica compagine sociale rispetto alla beneficiaria, l'organo
amministrativo che autorizzava il progetto di scissione non poteva non conoscere il
nocumento che l'intera operazione avrebbe arrecato alla Costruzioni MA.GI.F. s.r.l.,
e, nonostante ciò, si determinava ad elaborare tale progetto (poi approvato dai
soci); e) inoltre, il medesimo sig. T. C., in breve tempo, alienava a terzi il patrimonio
immobiliare conferito alla C. Costruzioni Immobiliare s.r.l., così sottraendo ai
creditori della Costruzioni MA.GI.F. s.r.l. anche il patrimonio su cui questi, in
applicazione dell'art. 2506 quater, comma terzo, c.c., avrebbero potuto soddisfarsi
in caso di incapienza del patrimonio della società scissa: la successiva cessione a
terzi del patrimonio trasferito all'esito della cessione è ulteriore sintomo della
circostanza che questi abbia concorso, con dolo, al depauperamento della società
conferente.
All'esito dell'esame sommario proprio del giudizio cautelare, ed impregiudicato
l'accertamento che sarà condotto in sede di merito, si può quindi concludere per la
configurazione della responsabilità solidale ex artt. 2043 e 2055 c.c. in capo alla C.
Costruzioni Immobiliare s.r.l., in persona dell'amministratore unico, sig. T. C., per
avere concorso intenzionalmente, ed in modo determinante, insieme ai soci e
all'amministratore della società poi fallita, alla produzione del danno cagionato
dall'azione di spoliazione del patrimonio della Costruzioni MA.GI.F. s.r.l.,
pregiudizievole sia per la società, sia per il ceto creditorio.
Ne consegue la sussistenza del fumus boni iuris sotteso alla domanda cautelare.
2.6. La revocatoria ex artt. 66 l.f. e 2901 c.c. degli effetti traslativi dell'atto di
scissione societaria del 13.5.2015.
Nel giudizio di merito, la curatela attrice ha chiesto al Tribunale, in via subordinata,
di accertare e dichiarare inefficace ex artt. 66 l.f. e 2901 c.c., rispetto alla massa
dei creditori del Fallimento “Costruzioni MA.GI.F. s.r.l. in liq.”, l'atto di scissione
parziale eseguito a rogito del Notaio dott. M. P., il 13.5.2015, mediante il quale la
società conferente attribuiva alla C. Costruzioni Immobiliare s.r.l. la proprietà della
quasi totalità degli immobili presenti nel proprio patrimonio (indicati nell'atto di
citazione), ovvero, stante la sopravvenuta rivendita degli stessi a terzi da parte
della società beneficiaria, di condannare la C. Costruzioni Immobiliare s.r.l. al
pagamento del controvalore degli stessi, pari ad euro 852.000,00, oltre interessi,
rivalutazione e salvo il maggior danno.
In relazione a tale domanda, il Fallimento “Costruzioni MA.GI.F. s.r.l. in liq.” ha
chiesto – nel ricorso cautelare – di autorizzare il sequestro conservativo ex art.
2905, secondo comma, c.c. di tutti i beni immobili trasferiti dalla Costruzioni
MA.GI.F. s.r.l. alla C. Costruzioni Immobiliare s.r.l., con l'atto di scissione
richiamato.
Va in proposito specificato che il ricorrente, in sede cautelare, non ha chiesto alcun
provvedimento strumentale alla diversa azione revocatoria ex artt. 66 l.f. e 2901
c.c. esperita al fine di ottenere l'inefficacia dell'atto di compravendita del 7 marzo
2016 con cui la Costruzioni MA.GI.F. s.r.l. in liquidazione cedeva alla odierna
resistente il residuo patrimonio immobiliare, sicché la relativa domanda non è
oggetto di indagine ai fini del presente giudizio.
Così perimetrato il thema decidendum, il Tribunale, pur conoscendo il dibattito sui
rapporti tra azione revocatoria ed azione risarcitoria (su cui si veda, ad esempio,
Cass. civ., sez. III, 13/01/1996, n. 251), osserva che, nella specie, l'atto di scissione
di cui è chiesta l'inefficacia è stato seguito da numerosi atti di alienazione con cui la
beneficiaria, C. Costruzioni Immobiliare s.r.l., ha, a sua volta, alienato a terzi i
cespiti trasferitile dalla società scissa: tale condotta, oltre ad avere prodotto effetti
immediatamente e volutamente depauperativi del patrimonio della Costruzioni
MA.GI.F. s.r.l., ha evidentemente arrecato pregiudizio anche alle ragioni del ceto
creditorio, pregiudizio ravvisabile nella necessità di ricercare e aggredire i beni e,
soprattutto, nel rischio di incapienza dovuto al concorso con i creditori della stessa
beneficiaria (Cass. pen., sez. V, 10/04/2015, n. 20370).
Inoltre, tale condotta rende assai difficoltoso - almeno allo stato della cognizione
demandata al giudice del cautelare - discriminare, tra i beni assegnati alla
beneficiaria, quelli di cui la C. Costruzioni Immobiliare s.r.l. (sui quali l'esperimento
dell'azione revocatoria sarebbe astrattamente possibile) e quelli di cui la società si
è spogliata (in relazione ai quali non resta che il rimedio risarcitorio).
Pertanto, rispondendo la società C. Costruzioni Immobiliare s.r.l. dell'obbligazione
risarcitoria con tutto il proprio patrimonio e, dunque, anche con i beni assegnati in
sede di scissione, l'esecuzione del sequestro conservativo concesso in relazione
all'obbligazione risarcitoria (che, presumibilmente, il fallimento ricorrente iscriverà
anche su tali beni) appare, almeno allo stato, pienamente garantire ogni diritto
vantato dal fallimento della Costruzioni MA.GI.F. s.r.l.
3. Sul periculum in mora .
Chiarita, nei termini indicati, la sussistenza del fumus boni iuris, occorre esaminare
altresì il profilo del periculum in mora.
In proposito, si osserva che, come in precedenza accennato, ai fini della
concessione del sequestro conservativo di cui all'art. 671 c.p.c., è sufficiente che
ricorra il pericolo, anche non attuale, bensì meramente potenziale o, addirittura,
semplicemente astratto (sul punto, si veda Trib. Bari, sent. del 16 novembre 2014),
che la perdurante disponibilità, dei beni e dei crediti che compongono la garanzia
patrimoniale del creditore, in capo al debitore, titolare dei beni medesimi,
pregiudichi le possibilità di soddisfacimento della pretesa creditoria.
In particolare, la giurisprudenza ha reiteratamente chiarito che, in tema di
sequestro conservativo, il giudice di merito può far riferimento, alternativamente,
tanto a “criteri oggettivi” – rappresentati dalla capacità patrimoniale del debitore in
relazione all'entità del credito, da desumere da elementi concreti ed attuali –
quanto ad “elementi soggettivi”, quali il comportamento del debitore che lasci
fondatamente temere atti di depauperamento del suo patrimonio, senza che, ai fini
della validità del provvedimento di convalida, le due categorie di presupposti
debbano simultaneamente concorrere potendo il giudice fare alternativamente
riferimento all'uno o all'altro dei menzionati presupposti (Cass. civ., sez. I,
17/06/1998; Cass. civ., sez. II, 26/02/1998, n. 2139; ma si veda anche Cass. civ.,
sez. III, 13/02/2002, n. 2081, secondo la quale la motivazione del provvedimento di
convalida del sequestro conservativo può far riferimento a precisi, concreti fattori
tanto oggettivi che soggettivi, poiché il requisito del periculum in mora può essere
desunto sia da elementi oggettivi, concernenti la capacità patrimoniale del debitore
in rapporto all'entità del credito, sia da elementi soggettivi, rappresentati dal
comportamento del debitore, il quale lasci fondatamente presumere che, al fine di
sottrarsi all'adempimento, ponga in essere atti dispositivi, idonei a provocare
l'eventuale depauperamento del suo patrimonio; nella giurisprudenza di merito,
Trib. Torre Annunziata, 3 dicembre 2014; Trib. Nola, 24 novembre 2011).
Rileva il Tribunale che tale pericolo, anche solo potenziale, di pregiudizio alle
ragioni creditorie del Fallimento “Costruzioni MA.GI.F. s.r.l. in liq.”, ricorra nel caso
di specie, soprattutto in considerazione dell'elevato importo richiesto a titolo di
risarcimento del danno (pari ad euro 2.700.000,00), il che già di per sé rende
difficile ipotizzare che tali somme possano utilmente rinvenirsi nel patrimonio dei
debitori.
Inoltre, concorrono simultaneamente gli indici sintomatici del fondato timore, del
ricorrente, di perdere la garanzia del proprio credito.
Infatti, sul versante oggettivo, emerge dalla documentazione versata in atti la
scarsa capacità patrimoniale dei convenuti T. ed E. C., i quali non risultano titolari
di beni immobili a Roma (all. 7 al ricorso), e, pertanto, l'unica possibilità, per la
curatela ricorrente, di conservare la garanzia patrimoniale è rappresentata dal
sequestro delle quote societarie e del denaro, di per sé agevolmente occultabile,
derivante dagli emolumenti maturati e maturandi per le cariche ricoperte (oltre che
nella C. Costruzioni Immobiliare s.r.l., anche nella Immobiliare Casalotti 2007 s.r.l.
e nella Principia Investimenti Roma Prima s.r.l., v. all. 8 e 9 al ricorso). La
consistenza patrimoniale, inadeguata in rapporto all'entità del risarcimento richiesto
dalla curatela attrice, rende attuale il rischio di insoddisfazione delle pretese
creditorie ancora sub iudice e fonda la concessione della tutela cautelare invocata.
È del pari inadeguata la consistenza patrimoniale della convenuta C. Costruzioni
Immobiliare s.r.l., la quale – come già osservato – ha alienato a terzi gran parte del
patrimonio immobiliare trasferito in suo favore dalla MA.GI.F. Costruzioni s.r.l.,
patrimonio che, allo stato, consta solo dei cespiti siti in Roma, Via (omissis), Via
(omissis) e Via (omissis). Considerato che, a seguito dell'estinzione della
procedura esecutiva pendente dinanzi al Tribunale di Roma (R.G.E. n. 934/2013),
intervenuta con provvedimento del 28 maggio 2019, detti beni – oggetto di
pignoramento da parte della D. P. s.r.l. - sono tornati nella piena disponibilità della
società resistente, è verosimile ipotizzare che questa, in futuro, possa compiere
ulteriori atti di alienazione, trasferendo a terzi il residuo patrimonio immobiliare, al
fine di portare a compimento la complessa operazione di spoliazione in danno dei
creditori della Costruzioni MA.GI.F. s.r.l., solo iniziata con la scissione de qua
agitur, e successivamente proseguita con i numerosi atti di compravendita conclusi
tra il 2015 ed il 2018.
In altri termini, considerata la condotta pregiudizievole tenuta dalla società
convenuta, in persona dell'amministratore T. C., in occasione dell'operazione di
scissione e nel periodo immediatamente successivo, sussiste il rischio concreto
che la società resistente si disfi, a sua volta, dei beni acquistati dalla società scissa,
allo scopo di sottrarre ai creditori qualsivoglia possibilità di soddisfacimento dei
propri diritti.
Sul versante soggettivo, viene in rilievo la condotta del sig. A.C., il quale in data 6
marzo 2017 ha alienato a terzi il proprio immobile di Roma, Via (omissis) (all. 3 al
ricorso) e l'11 ottobre 2018 ha destinato a fondo patrimoniale, in favore della
moglie, il proprio immobile di Roma, Via (omissis), al fine di sottrarre i propri beni (a
nulla rilevando che l'atto di segregazione risalisse al 1997, posto che nel 2015 il
bene era fuoriuscito dal fondo, per poi esservi nuovamente inserito appena pochi
giorni prima della dichiarazione di fallimento della Costruzioni MA.GI.F. in liq., di cui
il C. era amministratore).
Va precisato, infine, che la giurisprudenza (ex plurimis Trib. Venezia, sent. del 21
ottobre 2015) ha altresì già chiarito che il decorso di un certo lasso di tempo tra il
momento di verificazione dell'illecito e quello della proposizione della domanda
cautelare non è, diversamente da quanto dedotto dai resistenti, circostanza di per
sé sola idonea ad escludere il requisito del periculum in mora, in quanto la relativa
valutazione deve invece tener conto di una pluralità di indici, oggettivi e soggettivi,
unitariamente considerati.
4. Conclusioni.
In ragione di quanto sin qui esposto, deve essere autorizzato il sequestro
conservativo richiesto dalla curatela del Fallimento “Costruzioni MA.GI.F. S.r.l. in
liquidazione” (n. 737/2018) su tutti i beni, mobili e immobili, nonché i crediti dei
sig.ri A.C., T. C., E. C., nonché della società C. Costruzioni Immobiliare s.r.l., fino a
concorrenza dell'importo di euro 2.750.000,00, importo comprensivo di sorte
capitale, rivalutazione e spese legali future, ragionevolmente prevedibili.
Trattandosi di procedimento cautelare a carattere strumentale e non anticipatorio,
la regolamentazione delle spese di lite va demandata all'apposita sede di merito.
p.q.m.
autorizza il Fallimento “Costruzioni MA.GI.F. s.r.l. in liquidazione”, in persona del
curatore, ad iscrivere sequestro conservativo su tutti i beni, mobili o immobili,
nonché i crediti di cui risultino titolari i sig.ri A.C., T. C., E. C., nonché la società C.
Costruzioni Immobiliare s.r.l., fino a concorrenza della somma di euro
2.750.000,00;
rinvia al giudizio di merito il governo delle spese del presente procedimento
cautelare.
Manda alla cancelleria per gli adempimenti.
Roma, 20 aprile 2020